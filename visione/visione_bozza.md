1. Che cosa avviene nel canto 1 del Paradiso.

	- Il modello dell'ascensione per l'intera cantica.

		- Che cos'è l'ascensione. Ascensione intellettuale e spirituale; ascensione fisica e metafisica.

		- Risposta alle domande: che cosa vede Dante e in che modo vede Dante?

			- Possibilità: quanta differenza c'è tra l'osservazione di Dante e l'osservazione delle intelligenze angeliche (voi che intendendo il terzo ciel movete)?

			- Che cosa significa intendere. Che cosa significa muovere.

				- Nesso tra visione e movimento. Nesso tra relazione e movimento è la croce.
- - -

#Lo specchio inclinato

Il moto di Dante e di Beatrice verso il cielo della luna, nei primi versi del Paradiso, è il modello su cui si basa l'ascensione fisica, intellettuale e tematica dell'intera terza cantica. Prima che esso avvenga, come sappiamo, il e poeta e la donna si trovano sulla sommità della montagna del Purgatorio, dove li sorprende il principio dell'alba. Il sole, in questa circostanza chiamato "la lucerna del mondo," comincia a sorgere all'orizzonte dell'emisfero australe, fino a colmare di luce "quasi tutto" il cielo. I versi descrivono allora una complessa sequenza di brevi azioni o fenomeni, rapidi fatti discreti il cui risultato, pressoché inaspettato, è il trasferimento dei due personaggi e della prospettiva del poema all'interno della prima sfera astrale. Per chiarezza, i fatti di cui ci occupiamo sono questi: dapprima Dante osserva Beatrice mentre Beatrice osserva il sole; poi Dante, imitando Beatrice, osserva anch'egli il sole; ma questa visione diventa presto insostenibile, e il sole abbaglia Dante; infine, dunque, Dante osserva di nuovo Beatrice, la quale osserva al contempo il sole e Dante stesso. Questa densa concatenazione narrativa, organizzata in opposizione o in risposta a nozioni scientifiche e a metafore spirituali, è replicata o mutata durante le 

  da preceduta da Dante e Beatrice si trovano sulla sommità della montagna del Purgatorio nel momento il cui il sole comincia a sorgere all'orizzonte dell'emisfero australe


Avvengono allora tre fatti consecutivi: Beatrice 

L'ascensione verso il cielo della luna, nel primo canto del Paradiso, è introdotta da una coppia di similitudini complementari. Come sappiamo, il poeta e Beatrice si trovano sulla sommità della montagna del Purgatorio quando "la lucerna del mondo" comincia a sorgere lungo l'orizzonte dell'emisfero australe. Una volta che il cielo si è fatto "quasi tutto [...] bianco," Dante nota che Beatrice ha assunto rispetto a esso un'attitudine definita.

> quando Beatrice in sul sinistro fianco  
> vidi rivolta e riguardar nel sole:  
> aquila sì non li s'affisse unquanco.  

Il gesto della donna di "riguardar nel sole" è paragonato a quello di un'aquila, nella tradizione letteraria animale eccezionalmente capace di tollerare la visione abbagliante del corpo luminoso. La corrispondenza tra la facoltà evocata dalla figura retorica e l'esperienza descritta dal testo è certa. Potremmo tuttavia notare un'ambiguità nel suo uso particolare: a quale caratteristica dello sguardo si riferisce il testo quando indica che "aquila sì non li s'affisse unquanco"? Qual è l'esatto criterio per cui la contemplazione di Beatrice risulterebbe addirittura superiore a quella del rapace? Da un lato potremmo intedere questa superiorità come una distinzione quantitativa: Beatrice è in grado di tenere gli occhi fermi nel sole per più tempo rispetto al volatile. Ma una seconda interpretazione, meno scontata, potrebbe offrire implicazioni più produttive. La superiorità potrebbe infatti essere qualitativa: l'azione di _affissare_ gli occhi sarebbe, nel caso di Beatrice, di per sé più difficile, più rigorosa rispetto a quella dell'aquila, indipendentemente dalla sua durata. La donna averebbe fermato le proprie pupille nel centro del cerchio infuocato, con un'esattezza di cui mai animale terrestre è stato capace.

Questa seconda interpretazione risulta, appunto, più coerente col contenuto delle terzine successive. In esse Dante diviene egli stesso osservatore, per quanto la similitudine che lo descrive paia potersi in realtà riferire sia al poeta che ai due diversi oggetti della sua osservazione.

> E si come secondo raggio suole  
> uscir del primo e risalire in suso,  
> pur come pelegrin che tornar vuole,  
> così de l'atto suo, per li occhi infuso  
> ne l'imagine mia, il mio si fece  
> e fissi li occhi al sole oltre nostr'uso.  

In questa circostanza l'analogia si fa più densa, meno facilmente ascrivibile al proprio contesto. Ci sono, in effetti, tre elementi della scena descritta a cui il riflesso di questo "secondo raggio," scisso dal "primo" e in apparenza rivolto verso la sua stessa origine, potrebbe assomigliare; si tratta di tre visioni distinte. La prima visione, e la più ovvia, è quella di Dante che osserva Beatrice; "l'atto" della guida, impresso nella "immagine," o "intelligenza formativa" e interiore del poeta, fa sì che egli la imiti. In questo caso il primo raggio è l'aspetto sensibile della donna, che raggiunge la mente di Dante, mentre il secondo raggio, riflesso, è l'atto speculare di Dante che, replicando quanto vede, "torna" figurativamente alla propria sorgente. Al contempo, tuttavia, questa similitudine di luce e riflessi pare evocare anche la visione eseguita da Beatrice stessa, i cui occhi, fermi nel sole, paiono restituire al sole la sua stessa immagine; e dunque anche la successiva visione eseguita da Dante, il quale non fa altro che replicare precisamente il gesto che vede compiere alla donna.

Alla base di questa triplice visione, e della sua corrispondenza con la similitudine precedente, incentrata sull'aquila, è una teoria fisiologica e fisica dell'osservazione umana, che Dante espone in due circostanze, di nuovo complementari, del _Convivio_. La prima è un passaggio del capitolo IX del terzo trattato, in cui l'autore glossa il verso 77 della canzone _Amor che ne la mente mi ragiona_. Le parole della poesia attribuiscono al cielo la proprietà di essere sempre "lucente e chiaro," un'apparente contraddizione rispetto all'evidenza per cui esso è "alcuna volta [...] tenebroso." Il poeta spiega perciò come questa cupezza sia in realtà imputabile all'osservatore e a quanto lo separa dall'oggetto osservato, e non all'oggetto stesso; e tale spiegazione è mediata da alcune considerazioni sull'ottica.

> Queste cose visibili, sì le proprie come le comuni in quanto sono visibili, vengono dentro a l'occhio - non dico le cose, ma le forme loro - per lo mezzo diafano, non realmente ma intenzionalmente, sì quasi come in vetro trasparente. E ne l'acqua ch'è ne la pupilla de l'occhio, questo discorso, che fa la forma visibile per lo mezzo, sì si compie, perché quell'acqua è terminata - quasi come specchio, che è vetro terminato con piombo -, sì che passar più non può, ma quivi, a modo d'una palla, percossa si ferma; sì che la forma, che nel mezzo trasparente non pare, [ne l'acqua pare] lucida e terminata. E questo è quello per che nel vetro piombato la imagine appare, e non in altro. Di questa pupilla lo spirito visivo, che si continua da essa, a la parte del cerebro dinanzi, dov'è la sensibile virtude sì come in principio fontale, subitamente sanza tempo la ripresenta, e così vedemo.

La facoltà visiva dell'uomo è dunque dipendente dalle due caratteristiche accordate alle due diverse componenti qui descritte: il "mezzo diafano" e "l'acqua ch'è ne la pupilla de l'occhio," la quale è "terminata - quasi come specchio, che è vetro terminato con piombo." Così, per mezzo dell'adesione di una superficie trasparente e di una riflettente, le forme sensibili sono trasmessea all'interiorità mentale del soggetto. Si noti come l'esposizione di Dante adoperi la similitudine dello specchio come proprio strumento pedagogico principale: esso è l'unico paragone possibile per la comprensione e per la descrizione di questa capacità sensibile. Ciò spiega perché il raggio riflesso del primo canto del Paradiso possa funzionare come un'analogia per la contemplazione di Beatrice, e non soltanto dell'astro solare: in fondo alla pupilla del poeta vi è uno specchio che restituisce l'apparenza della donna osservata.

Il secondo passaggio sull'ottica nel _Convivio_ introduce invece la modalità con cui questa triplice osservazione è condotta dai soggetti descritti nella scena. Ci troviamo nel capitolo IX del secondo trattato, quando l'autore, glossando il verso 33 della canzone _Voi che 'ntendendo il terzo ciel movete_, ha il compito di illustrare perché, nell'espressione adoperata dall'anima "affannata" per lamentare il momento in cui "li occhi" del poeta furono visti dalla "donna," è implicita una percezione reciproca. 

> E qui si vuol sapere che avvegna che più cose ne l'occhio a un'ora possano venire, veramente quella che viene per retta linea ne la punta de la pupilla, quella veramente si vede, e nella imaginativa si suggella solamente. E questo è però che 'l nervo per lo quale corre lo spirito visivo, è diritto a quella parte; e però veramente l'occhio l'altro occhio non può guardare, sì che esso non sia veduto da lui; ché, si come quello che mira riceve la forma ne la pupilla per retta linea, così per quella medesima linea la sua forma se ne va in quello ch'ello mira: e molte volte, nel drizzare di questa linea, discocca l'arco di colui al quale ogni arme è leggiere. Però quando dico che _tal donna li vide, è tanto a dire quanto che li occhi suoi e li miei si guardaro. (98-99)

La qualità del "riguardar" di Beatrice nel sole, poi imitata da Dante, è superiore a quella dell'aquila proprio per questa ragione: essa disegna una precisa "retta linea" tra il centro del cerchio incandescente e la "punta de la pupilla" della donna. Solo questa disposizione permette il suggellarsi del corpo sensibile "nella immaginativa," attraverso "'l nervo per lo quale corre lo spirito visivo": la stessa impressione menzionata nelle terzine che descrivono la registrazione e la replica dell'atto di Beatrice - "per li occhi infuso | ne l'imagine mia." Ma per comprendere del tutto ale diverse accezioni di questa analogia è necessario indagare ulteriormente il fenomeno in essa descritto. I commentatori hanno tradizionalmente associato alla similitudine un generico esempio di rifrazione, percepibile ogni qual volta una superficie lucida sia posta di fronte a una sorgente luminosa; ma questa resta un'associazione imprecisa. Nel primo capitolo dei suoi "Studi," infatti, Parronchi indica come qui Dante stia in realtà parafrasando un passaggio specifico dell'ottica di Bacone: un raggio di luce riflesso si dirige esattamente verso la propria origine soltanto se il corpo riflettente che lo ripete è posto in posizione perfettamente perpendicolare a essa. Solo così la linea che unisce il centro dello specchio al centro dell'oggetto osservato può dirsi "retta," come quella tracciata dalla pupilla della donna a quella del poeta nel _Convivio_.

Lo specchio con cui termina "l'acqua ch'è ne la pupilla de l'occhio" è dunque sempre esattamente perpendicolare all'oggetto osservato nella scena che apre il Paradiso: così gli occhi di Dante assimilano l'attto di Beatrice, così Beatrice mantiene i propri occhi fermi nel sole più di quanto aquila sia mai stata capace, così Dante stesso volge gli occhi all'astro ed è in grado di contemplarne il bagliore "oltre nostr'uso." Ma questa osservazione perpendicolare non produce, in realtà, l'ascesa evocata dalla figura del "pelegrin che tornar vuole." A differenza da quanto sogliono glossare i commentatori, dunque, non è in questa esperienza di visione diretta, ereditata dalla scienza secolare del _Convivio_, che si consuma il vero _reditus_ del viaggiatore verso la propria patria celeste. Il poeta non riesce infatti a sostenere fino in fondo l'esponenziale intensificazione luminosa provocata dalla salita verso il cielo successivo, quando "parve giorno a giorno | essere aggiunto": la dinamica di quest'osservazione triangolare assume perciò una configurazione diversa.

> Beatrice tutta ne l'etterne rote  
> fissa con li occhi stava, e in lei  
> le luci fissi, di la sù rimote.  

La nuova disposizione dei due osservatori, se rapportata alle nozioni descritte nel _Convivio_ e ricordate nelle terzine precedenti, causa un problema interpretativo: in che modo il poeta è capace di tenere le proprie "luci" fisse in quelle della donna, se ella è invece ancora "fissa con li occhi" nel centro delle "etterne rote"? La condizione perché una simile scissione dello sguardo di Beatrice possa verificarsi in questa circostanza è che lo specchio posto in fondo alle sue pupille non sia più perpendicolare rispetto a nessuno dei due oggetti - Dante e il sole -, ma obliquo: è il fenomeno ottico che, sempre per Parronchi, Dante avrebbe richiamato in un'altra sezione del poema, il XV del _Purgatorio_, quando un "angelo benedetto" rifletteva la luce dell'occaso contro "la fronte" del pellegrino. Il poeta avrebbe perciò adoperato la precisa similitudine dello specchio perpendicolare solo in funzione di una sua negazione, e per introdurre un concetto diverso: quello di uno specchio inclinato, di una rifrazione mediata, di una trasmissione della luce che non si consuma tra due estremi perfettamente paralleli, ma tra tre vertici non allineati.

Vorrei esplorare due diverse implicazioni possibili in questa scelta. Mi domando, da un lato, come questa esperienza indiretta della luce celeste possa ricondursi alla nozione di "tropo" o "enigma" che Dante riprende da Agostino: come, perciò, l'inclinazione dello specchio potrebbe coincidere con la _transumptio_ stilisticamente centrale nella poesia della _Vita Nuova_ e della terza cantica. Dall'altro, anche attraverso la nozione di _ars pingendi_ con cui si suole indicare il modo tipico dell'_ornatus difficilis_ proprio del tragico, desidererei esplorare le possibili relazioni tra questa terza prospettiva, sempre obliqua e mediata, e la sperimentazione giottesca sul punto di vista che Dante ebbe modo di conoscere a Padova nel 1306. Com'è noto, è a questa stessa ricerca pittorica che Dante paragona, nel canto XI del _Purgatorio_, la riflessione sulla "gloria de la lingua" che unisce il proprio operato a quello di Guinizzelli e Cavalcanti.


- - -

1. La mia tesi è che in Dante l'ottica è poetica.

2. L'ottica è poetica; e in particolare è poetica di:

	1. _transumptio_ come metodo retorico (_nominatio_, ecc.);

	2. _mistica_ come modalità conoscitiva.

3. L'ottica è poetica perché tenta di descrivere in che modo possiamo accedere a Dio.

- - -

La mia domanda è: che cosa vedono gli angeli? E successivamente: come vedono gli angeli? Che rapporto c'è tra _intelligibile_ e _visione_ (intelligere, leggere e vedere).

	- La resistenza rispetto alla visione.

- - -

In quale modo le parole creano oggetti a cui non servono più parole. Creazioni completamente interiori e visuali, maggiori della capacità espressiva delle espressioni che le hanno generate.

- - -

Stabilire il luogo e il ruolo simbolico e intellettuale della visione nel processo di produzione del sapere; che genere di intelligenza è, o può essere?

- - -
