---
title: 'La Poetica dell'Abbaglio: Visione, Immaginazione, Ascensione nel Primo Canto del _Paradiso_'
author: G. E. Saretto
date: May 30th, 2015
---

1. [Introduzione]

Conservato nella British Library di Londra, il codice _Egerton 943_ è tra i primi manoscritti illuminati contenenti la _Commedia_ di Dante. In esso i versi del poema sono solitamente posizionati al centro di ogni pagina, e la loro successione è scandita dall'alternanza di indicatori rossi e blu, posti a sinistra di ciascuna terzina; ai margini del testo principale troviamo una serie di succinte glosse in latino, per lo più parafrasi puntuali, o chiarimenti riguardo ai personaggi o agli autori citati dallo scrittore fiorentino. Il commento più prezioso contenuto in questo artefatto, tuttavia, è forse costituito dalle 261 miniature che accompagnano l'intero viaggio del poeta nell'aldilà, dal principio di quello che, apparentemente, il miniatore o il suo glossatore consideravano un sogno (la prima immagine accosta Dante addormentato, sulla sinistra, a Dante nel mezzo del suo "cammino," sulla destra - fig. 1), alla contemplazione divina che conclude il poema, qui associata alla tradizionale icona del Cristo _Pantocrator_ (fig. 2). Nel loro ampio catalogo di _Illuminated Manuscripts of the Divine Comedy_, pubblicato nel 1969, gli storici dell'arte Peter Brieger e Millard Meiss attribuiscono _Egerton 943_ a uno _scriptorium_ padovano o emiliano; la datazione che propongono è attorno al secondo quarto del quattordicesimo secolo, ossia durante i trent'anni successivi al completamento del poema. Queste illustrazioni, perciò, sono assimilabili alle prime esegesi di un'opera che ancora era priva di un'esposizione ermeneutica di riferimento, coerente, riconosciuta e, in qualche modo, stabile (se mai essa sia esistita). Come il resto dei suoi contemporanei, l'artista a cui fu assegnato il compito di dare forma a queste immagini dovette, innanzitutto, comprendere e riproporre al proprio pubblico un testo poetico nuovo - offrendo così, anch'egli, una sua originale interpretazione.

Come precisa ancora Brieger, infatti, _Egerton 943_ non è soltanto, in generale, tra i primi codici del suo tipo; in esso riconosciamo anche una serie di primati individuali, tali da consentirci di riferirci a esso come a un autentico prodotto d'invenzione. Fino a questo momento, ad esempio, i manoscritti illuminati della _Commedia_ proponevano soltanto un numero ridotto di miniature, meno di una per canto: in questo modo, dunque, la continuità tra le raffigurazioni era talmente frammentaria da rendere impossibile, a partire dalla loro sola osservazione, una comprensione, anche vaga, dello sviluppo del poema; il ricorso al testo era imprescindibile. Con questo manoscritto, invece, si apre un ciclo di codici miniati in cui il numero e la densità di immagini, almeno due per canto, è tale da permettere al lettore una prima intuizione dei luoghi e delle circostanze descritte dalla narrazione in versi [@Brieger 92-93]. Se supponessimo di estrarre e giustapporre queste rappresentazioni in una sequenza a sé stante, perciò, dovremmo trovarci di fronte a un riassunto visivo dell'intero viaggio. In questa sinossi, come scopriremmo allora, la continuità tematica e spaziale tra i vari episodi di ciascuna cantica è garantita da una seconda innovazione dell'artista dell'_Egerton 943_: la predominanza e coerenza degli sfondi. Esclusi alcuni momenti di transizione (mura e cancelli, traghettamenti, processioni), l'_Inferno_ è costantemente identificato da una coppia di archi architettonici, di cui uno pare riconducibile a un palazzo, l'altro a una sorta di grotta (fig. 3); il _Purgatorio_ presenta sempre uno sfondo naturalistico, con morbide colline di roccia bianca e ricca vegetazione (fig. 4); il _Paradiso_, infine, presenta sempre una serie di cerchi concentrici azzurri, rispetto ai quali Dante e Beatrice si collocano dialogicamente, prima come commentatori esterni (fig. 5), poi, dopo l'arrivo nel cielo delle stelle fisse, come interlocutori interni, coinvolti in una serie di incontri via via più solenni (fig. 6). Ed è nel trattamento di questa cantica, probabilmente, che scopriamo il più affascinante contributo di questo artista all'interpretazione della _Commedia_.

La terza e più importante innovazione di _Egerton 943_, in effetti, coincide con la stessa presenza di una serie di illustrazioni poste ad accompagnamento del _Paradiso_. A detta di Brieger essa è la più antica a noi pervenuta: nessun artista prima di questo, almeno per quanto ci sia possibile sapere, si sarebbe cimentato con la materia visionaria su cui si fonda la sezione conclusiva del poema [@Brieger 111]. Il risultato di questo primo approccio è ancora oggi sorprendente nella sua inventiva. Come si è accennato, Dante e Beatrice sono quasi sempre colti nella medesima attitudine, se non addirittura nel medesimo ambiente, almeno in apparenza: li vediamo inizialmente a sinistra dei cerchi celesti, in una sorta di cavità frastagliata, anch'essa azzurra, che potrebbe forse indicare la presenza di nubi o di acqua; nei cerchi concentrici, immancabilmente, compaiono gli attori o i temi di ciascun episodio - i volti, sempre riconoscibili, dei beati, o i corpi astrali descritti o discussi dai versi. Non manca, tuttavia, un'evoluzione nel trattamento di questi soggetti: negli episodi che precedono l'introduzione di Giustiniano, dal primo al sesto canto, Beatrice si frappone tra Dante e i cerchi celesti; dopo il discorso dell'imperatore la loro posizione si inverte (cfr figg. 7), e il poeta pare dotato di maggiore autonomia durante le sue succesive interazioni con le anime. Inoltre, come si è già accennato, dopo la salita della scala d'oro, nel cielo di Saturno, i due protagonisti si trovano all'interno, e non più all'esterno, dei cerchi; questa transizione è anche accompagnata dalla scomparsa della cavità frastagliata, da questo momento sostituita da una vaga superficie dorata, quasi a indicare la crescente soprasensibilità del contesto (cfr. figg. 5 e 6). Tutti questi dettagli contribuiscono a suggerire la nozione che, nonostante la configurazione della cantica possa apparire rigida e ripetitiva, in questa stessa ripetizione si cela un costante progresso: quello di Dante, e del lettore, nella comprensione e nella contemplazione della verità divina - la _paideia_ che prepara la sua ascesa verso l'Empireo.

Ma l'ascesa è proprio l'elemento poetico di cui maggiormente si avverte l'assenza nelle miniature di _Egerton 943_. Come la gran parte dei suoi successori, l'artista decide di non raffigurare dinamicamente il processo di graduale avvicinamento del protagonista verso la propria patria celeste; al contrario, tutto ciò che queste pagine ci offrono è una statica collezione di istantanee, per mezzo delle quali possiamo a fatica inferire la presenza di un movimento, e tuttavia senza che ci sia mai concesso di percepirlo direttamente. Benché, come si è detto, l'apparente invarianza nella descrizione degli sfondi sia una caratteristica dell'intero ciclo, le miniature preparate per l'_Inferno_ e, soprattutto, per il _Purgatorio_ paiono guidate da un più esplicito tentativo di catturare la viva gestualità del pellegrino e di Virgilio nel loro procedere attraverso uno spazio fisico; un indizio eloquente di questa aspirazione è, per esempio, il successivo spostamento dei due personaggi da sinistra a destra (cfr. figg. 4 e 8), immediata indicazione grafica di un avanzamento orizzontale coincidente col senso di lettura. Nel _Paradiso_ non accade nulla di analogo; fatta eccezione per l'episodio della scala d'oro, su cui Dante è raffigurato per un istante all'inizio della salita, il moto verticale del poeta e della sua guida non è mai riprodotto dall'artista. Si confrontino, come modello, le due immagini che aprono la cantica: la prima, collocata tra i versi 48 e 49, pare presentare le due figure sulla sommità del Purgatorio, mentre Beatrice, osservata da Dante, mantiene gli occhi fermi nel centro del sole (fig. 9); la seconda, collocata invece tra i versi 99 e 100, li vede già impegnati nella lezione teologica che avviene nel cielo della Luna, quando la donna illustra i fondamenti razionali e spirituali dell'ascensione attraverso le sfere celesti (fig. 10). Ma proprio questa ascensione non è, appunto, affatto raffigurata: tra le due circostanze troviamo invece un intervallo tale da produrre l'illusione che sia stato il cielo a mutare, e non l'ubicazione dei personaggi. Anziché concentrarsi sui cinquanta versi che costituiscono il cuore narrativo del canto, l'ascesa di Dante, il miniatore ne rappresenta soltanto l'inizio e la conclusione, equiparando quest'azione fondante a una lacuna visuale.

L'ascensione del poeta in questi versi è, in effetti, un'azione ben più articolata rispetto a quanto si possa intuire dalle due miniature, complessità che provoca di fatto un'inaspettata ambiguità nel sistema di corrispondenze tra testo e illustrazione. Possiamo suddividere la sezione delimitata dalla coppia di immagini (I.49-100) in tre sequenze principali: nella prima (I.49-63), Dante, dopo aver osservato il modo in cui Beatrice mantiene gli occhi fermi nel cerchio del sole, ne imita il gesto, tollerando l'intensità luminosa dell'astro per un lasso di tempo superiore a quanto sia abitualmente concesso all'essere umano, ma in ogni caso limitato; nella seconda (I.64-84), Dante sposta invece il suo sguardo su Beatrice, la quale continua a fissare il sole, indisturbata; nella terza (I.85-99), Beatrice risolve il primo dubbio del pellegrino, riguardante la fulminea velocità del loro spostamento attraverso i cieli. Al principio del canto successivo scopriamo che i due non interrompono mai questo rapido movimento verticale, in una continuità espressa dal valore durativo dell'imperfetto "cen portava," al verso 22; ma ai fini di questa analisi, dedicata al canto introduttivo, possiamo limitarci a considerare questa ascensione iniziale come un atto concluso in se stesso, diretto dalla sommità del Purgatorio al cielo del sole (o alla sfera del fuoco, secondo alcuni commentatori). Se consideriamo anche i versi precedenti, raffigurati nella prima illustrazione, la dinamica di questa ascensione, da cui escludiamo il successivo dialogo, è tripartita e quasi perfettamente simmetrica: Dante osserva Beatrice; Dante osserva il sole; Dante osserva di nuovo Beatrice. L'elevazione vera e propria avviene al termine del secondo e del terzo momento, ed è segnalata, come precisano tutti i commenti, dall'intensificazione della luminosità avvertita dal pellegrino intorno a sé: dapprima, durante l'osservazione diretta dell'astro, gli "parve giorno a giorno | essere aggiunto, come quei che puote | avesse il ciel d'un altro sole addorno" (vv. 61-63); dopodiché, mosso lo sguardo sulla donna, gli parve "tanto allor del cielo acceso | de la fiamma del sol, che pioggia o fiume | lago non fece alcun tanto disteso" (I.79-81). La sola miniatura iniziale potrebbe perciò ambiguamente riferirsi sia all'avvio che alla conclusione del processo: Dante guarda Beatrice, mentre Beatrice guarda il sole. 

L'organizzazione bidimensionale dell'illustrazione, tuttavia, non ci permetterebbe di cogliere l'alterazione di alcuni dettagli determinanti nell'attitudine dei due soggetti. Nel suo volume _Seeing through the Veil: Optical Theory and Medieval Allegory_, Suzanne Akbari considera lo stadio finale di questa sequenza come affine alla modalità privilegiata di movimento nel _Paradiso_. Secondo la studiosa, solide nozioni di ottica perspettiva permisero a Dante di premettere concreti fondamenti scientifici alla sostanza luminosa del suo viaggio spirituale. Akbari spiega, perciò, come il concetto cardinale dell'organizzazione spaziale e poetica del terzo regno sia quello di riflessione, intesa come riproduzione della luce divina da parte dei soggetti e degli enti che, contemplandola, illuminano i diversi cieli da essi occupati; l'idea è ripresa, aggiunge, da Alberto Magno e da Tommaso d'Aquino [@Akbari2004 164-177]. Questo principio costituirebbe anche il mezzo fisico che consente l'ascesa del poeta.

> For Dante himself, however, passage through heaven takes place through reflected vision; not until the end of the _Paradiso_ does he ascend through a direct ray. He ascends from circle to circle by means of the reflected ray seen in Beatrice's eyes (e.g., 4.142): the ray is a kind of rope or ladder allowing Dante to ascend. But, as Beatrice herself warns, 'non pur ne' miei occhi è paradiso' [... (18.21)]; Dante's ascent can be mediated by any of the blessed mirrors in heaven, whether a soul (17.123; 18.2) or an angel (9.61). [@Akbari2004 165]

I momenti citati paiono in realtà eterogenei. Il primo episodio, a cui ritorneremo in seguito, precede l'esposizione teologica con cui si apre il quinto canto, ed è indicativo di un'esperienza intellettuale, spirituale, amorosa, tanto intensa da provocare un temporaneo smarrimento: "Beatrice mi guardò con gli occhi pieni | di faville d'amor così divini, | che, vinta, mia virtute diè le reni, | e quasi mi perdei con li occhi chini" (IV.139-142). Il secondo e il terzo si riferiscono all'anima di Cacciaguida, paragonato prima a uno "specchio d'oro" in cui si rifletta "raggio di sole" (XVII.123), poi a uno "specchio beato" (XVIII.2); il quarto coincide col modo in cui Cunizza allude ai Troni del settimo cielo, chiamandoli, di nuovo, "specchi" (IX.61). Una vera e propria ascensione è assente da questi esempi. Esiste tuttavia un modo per cui la scena del primo canto, di cui ci stiamo occupando, potrebbe rispondere al modello di riflessione proposto da Akbari; come Dante espone nel _Convivio_ (III.9), la pupilla umana è capace di trasmettere l'aspetto delle "cose visibili" al cervello in quanto, come "vetro terminato con piombo," essa ferma queste forme "quasi come uno specchio" [@Convivio]. Se, diversamente da quel che mostra la miniatura di _Egerton 943_, Dante fosse disposto non di spalle ma di fronte a Beatrice, il "reflected ray" proveniente dall'astro luminoso, riprodotto dagli specchi contenuti negli occhi della donna e assorbito indirettamente da quelli del poeta, potrebbe davvero costituire uno strumento di elevazione, "a kind of rope or ladder" di luce, quale quello suggerito dalla studiosa.

Se considerassimo come valida questa ipotesi, l'immagine del manoscritto sarebbe dunque inesatta, riduttiva, o semplicemente parziale, in quanto valida soltanto per la prima fase dell'ascensione. Posto di fronte al pellegrino, e orientato obliquamente rispetto sial al suo viso, sia al disco del sole, lo specchio degli occhi di Beatrice dovrebbe formare lungo la perpendicolare della sua superficie un simmetrico angolo di incidenza e riflessione, analogo a quello descritto nel quindicesimo canto del _Purgatorio_: "e tanto si diparte | dal cader de la pietra in igual tratta, sì come mostra esperïenza e arte" (XV.16-24). In quella circostanza, salendo il fianco della collina australe nel primo pomeriggio, Dante dovette proteggere i propri occhi dall'intensa "luce rifratta" originata da un messo angelico; come spiega Alessandro Parronchi nella sua analisi de _La perspettiva dantesca_, si tratta di uno dei pochi passaggi, nell'intero poema, a cui la tradizione critica abbia solitamente associato i possibili studi di ottica familiari allo scrittore fiorentino [@Parronchi]. Anche i primi versi del _Paradiso_ potrebbero richiamare precise nozioni scientifiche, tali, però, da contraddire l'interpretazione di Akbari, e la stessa presenza di un "reflected ray seen in Beatrice's eyes." Cominciamo dalla linea che unisce il cerchio del sole alla pupilla della donna; per descriverne l'esattezza, Dante ricorre a una similitudine animale: "aquila sì non li s'affisse unquanco" (I.48). Come riporta una tra le possibili ispirazioni del paragone, il _Tresor_ di Brunetto Latini, il volatile, "li miauz v[e]anz oisel dou monde," era comunemente noto per la facoltà "de garder contre le soleil si forment que ses iauz ne remue goute," e poiché temprava i propri piccoli tenendoli immobili "droite contre les rais dou soleil" [@Tresor I.145.1-2, 121-123]. L'atto di "affissare" presuppone allora che lo specchio oculare e il disco luminoso siano disposti "droite" uno di fronte all'altro, ossia parallelamente. Se analizziamo poi il modo in cui Dante stesso fisserebbe le proprie "luci" (I.64-66) in quelle di Beatrice (dettaglio non esplicitato nel testo), affinché il raggio riprodotto da quelle superfici riflettenti possa essere nuovamente assorbito dal suo sguardo, ci imbattiamo in una contraddizione ancora maggiore, determinata da principi presentati dallo stesso autore nel _Convivio_. Glossando la canzone _Voi che 'ntendendo il terzo ciel movete_, Dante espone le motivazioni perspettiche per cui "l'occhio l'altro occhio non può guardare, sì che esso non sia veduto da lui; ché, sì come quello che mira riceve la forma ne la pupilla per retta linea, così per quella medesima linea la sua forma se ne va in quello ch'ello mira" [@Convivio]. In sostanza, la condizione per cui il cerchio di una pupilla possa scorgere quello di un'altra pupilla, è che le due superfici siano, di nuovo, disposte parallelamente. Dunque, come abbiamo detto, se il raggio fosse incidente, come quello di _Purgatorio_ XV, lo specchio in fondo agli occhi di Beatrice sarebbe orientato obliquamente rispetto ai due soggetti; al contempo, però, affinché l'osservazione degli occhi di Dante o del disco del sole avvenga nel modo descritto da questi versi, la donna dovrebbe essere disposta parallelamente sia rispetto all'uno che rispetto all'altro.

Il dubbio tra orientamento obliquo e orientamento parallelo è complicato dalla complessa similitudine ottica con cui Dante descrive la propria osservazione di Beatrice. Nel manoscritto _Egerton 943_ si tratta del passaggio immediatamente successivo alla prima miniatura, raffigurante l'oggetto della nostra analisi; seguendo la struttura del codice, non appena il lettore avesse terminato di contemplare il corpo della donna, colta a sua volta durante la contemplazione del sole, i versi del poema guiderebbero la sua attenzione verso gli occhi di Dante.

> E sì come secondo raggio suole  
> uscir del primo e risalire in suso,  
> pur come pelegrin che tornar vuole,  
> così de l'atto suo, per li occhi infuso  
> ne l'imagine mia, il mio si fece,  
> e fissi li occhi al sole oltre nostr'uso.  
> (I.49-54)  

Come spiega Parronchi, nel commentare questo passaggio la critica moderna si è allineata con l'esegesi proposta da Akbari e disattesa dall'illustrazione: il "secondo raggio" qui citato sarebbe dunque indicativo, a detta dei lettori novecenteschi e contemporanei, di un altro caso di riflessione incidentale, conforme a quello di _Purgatorio_ XV; questa risalita "in suso" costituirebbe perciò solo una vaga indicazione di un suo generico indirizzamento verso il cielo, fenomeno frequente ma non imprescindibile per una superficie che rifletta la luce dell'astro. Attenendoci a questa interpretazione dovremmo di conseguenza orientare gli specchi negli occhi di Dante, posti di fronte alla donna e al cerchio del sole, obliquamente rispetto a entrambi; fatto che renderebbe più plausibile la successiva generazione di un analogo raggio a partire dalle pupille di Beatrice, anch'esse collocate di fronte al pellegrino e anch'esse orientate obliquamente. Il contributo di Parronchi, tuttavia, ci impedisce di analizzare la circostanza con tale approssimazione: per il critico la coppia di similitudini ottiche fin qui menzionate, questa e quella di _Purgatorio_ XV, alludono a due precisi e distinti brani del _De Perspectiva_ di Ruggero Bacone; questi descriverebbero a loro volta due diverse modalità di riflessione, fatto fondamentale per la nostra analisi. L'unico modo per cui, "come pelegrin," un "secondo raggio" possa "tornar" esattamente all'origine del "primo" da cui esso è "uscito," è che la fonte di luce e la superficie riflettente siano disposte in parallelo, generando quindi due raggi perfettamente perpendicolari: [__inserire citazione!!!__] [@Parronchi 60-63]; il modo in cui questa interpretazione differisce dalla precedente è palese. In conclusione, pertanto, la difficile similitudine che introduce la doppia visione di Dante, diretta verso la donna e verso il sole, contribuisce a intensificare l'ambiguità figurativa dei versi successivi, esemplificata dalla lacuna visuale già individuata nelle miniature di _Egerton 943_.

Abbiamo cominciato la nostra discussione del codice trecentesco assimilando l'artista di questo originale ciclo di miniature a uno dei primi esegeti del _Paradiso_; ma si tratta di un'analogia che potremmo estendere ulteriormente, includendo in essa qualsiasi lettore che, come noi stessi nell'ambito di questa analisi, eserciti lo sforzo intellettuale necessario a immaginare i luoghi e gli eventi descritti dalla terza cantica. Nella scena che stiamo considerando, il linguaggio adoperato per descrivere la posizione di Beatrice rispetto al sole e al poeta è conciso ed efficace; esso definisce immediatamente il tempo e lo spazio dell'azione, l'attitudine del personaggio, i colori che soffondono l'atmosfera intorno a esso.

> Fatto avea di là mane e di qua sera  
> tal foce, e quasi tutto era là bianco  
> quello emisperio, e l'altra parte nera,  
> quando Beatrice in sul sinistro fianco  
> vidi rivolta e riguardar nel sole:  
> aquila sì non li s'affisse unquanco.  
> (I.43-48)  

L'immediatezza della prima terzina è garantita da un sistema di contrasti elementari, atti a situare l'immaginazione del lettore, il suo occhio interiore, in un ambiente ben determinato, e affine a un contesto familiare: così la "Foce" dell'orizzonte australe, il suo levante, è ricondotta a una semplice opposizione tra due deittici spaziali, stabiliti in relazione al pubblico mondano del poema - "di là," in Purgatorio, rispetto a "di qua," sul continente boreale. Attorno a questa facile antitesi si stabiliscono due polarità altrettanto lineari e coerenti: "mane" e "sera," "bianco" e "nera." In questo estremo albore meridiano, il gesto di Beatrice è dei più chiari; ella è "sul sinistro fianco," di nuovo una deissi precisa, e contempla il sole nel modo suggerito dal raffronto con l'aquila, una figura comune, poco erudita, vivida e a suo modo quasi realistica. Se confrontiamo questa descrizione - riprodotta dal miniatore - con quella dei versi successivi appena citati, contenenti la similitudine ottica del "primo" e del "secondo raggio," l'ambiguità concernente la collocazione di Dante pare ancora maggiore. Anziché seguire, come per Beatrice, la presentazione del gesto del personaggio, la figura retorica per lui adoperata precede l'azione, in un'espansione sintattica che posticipa la comparsa del verbo principale, "si fece," fino al quarto verso dedicato al periodo (I.53). Come abbiamo visto, poi, lo stesso paragone perspettico è dotto, astratto e difficile, sia che si riferisca a una generica riflessione incidentale, sia che citi lo specifico brano del _De Perspectiva_ su quella parallela; a esso si aggiunge inoltre un secondo paragone, quello del "pelegrin che tornar vuole" (I.51), incastonato in quello maggiore, quasi come una complicazione supplementare alla nostra capacità di figurazione interiore. L'atto di Dante, infine, è riportato in una forma ellittica e involuta, spezzata da un forte _enjambement_ ("infuso | ne l'imagine," 52-53), e punteggiata da una serie di allusivi pronomi possessivi: "de l'atto suo, per li occhi infuso | ne l'imagine mia, il mio si fece" (I.52-53). Diviene allora più ragionevole comprendere perché, valutata l'oscurità di questo passaggio e la semplicità di quello precedente, per l'artista del codice, come per il lettore del poema, la facoltà di formare una controparte visiva a questi versi si scontri, in questo punto (tra il verso 48 e il verso 49), con un ostacolo inaspettato. 

Quest'ostacolo visivo, espresso dall'assenza di miniature in questa porzione del manoscritto e provocato dalla difficoltà sintattica e figurativa dei versi che lo costituiscono, trova un corrispettivo poetico nell'esperienza qui descritta da Dante. Allo stesso modo in cui il lettore di oggi e l'artista di allora stentano a formare immagini definite a partire dalle dense terzine di questa sezione, il pellegrino fatica a mantenere il proprio sguardo fermo nel centro del corpo luminoso. Questo abbaglio, il primo della cantica, è l'oggetto delle rime successive.

> Molto è licito là, che qui non lece  
> a le nostre virtù, mercé del loco  
> fatto per proprio de l'umana spece.  
> Io nol soffersi molto, né sì poco,  
> ch'io nol vedessi sfavillar dintorno,  
> com'ferro che bogliente esce del foco;  
> e di sùbito parve giorno a giorno  
> essere aggiunto, come quei che puote  
> avesse il ciel d'un altro sole addorno.  
> (I.55-63)

Le similitudini contenute in questo passaggio sono di nuovo vivide e accessibili, in quanto riferite a concrete esperienze quotidiane, quali il "ferro che bogliente esce dal fuoco" o l'osservazione della volta diurna; la sintassi torna a essere scandita e regolare; l'evento è in apparenza privo di ambiguità. Nella prima terzina si spiega la maggiore tolleranza nei confronti della luce solare sviluppata nel regno del Paradiso, luogo "proprio dell'umana spece"; nella seconda si definisce, per quanto con approssimazione, la breve durata della visione della stella, né "molto, né sì poco"; nella terza si allude alla repentina sensazione di maggiore luminosità che, supponiamo, si accompagna all'ascesa del poeta attraverso i cieli. Al contrario di quanto sostiene Akbari, in effetti, questa prima fase dell'elevazione sembra compiersi per mezzo di un assorbimento diretto dei raggi prodotti dal corpo luminoso; Dante non sta guardando Beatrice, né di fronte né di spalle, ma ne sta imitando il gesto, e questa imitazione produce la sua ascensione verso la sfera della Luna. Tra i due momenti non si percepisce un'autentica soluzione di continuità: l'intenso "sfavillar" avvertito "dintorno" al cerchio dell'astro e paragonato al metallo incandescente, rappresentazione e conseguenza diretta dell'abbaglio provato dal personaggio, pare fluire "di sùbito" nel secondo paragone, misteriosamente vago nella sua limpidezza, concernente l'ipotetica comparsa di un secondo sole nel cielo di mezzogiorno. Questo abbaglio, quindi, è indistinguibile dal moto verticale del pellegrino, e dunque dal suo progresso attraverso i gradi della gerarchia ultraterrena; esso coincide, ribadiamo, con la difficoltà formale della sezione precedente, e con la lacuna visuale nel codice da noi analizzato. All'abbaglio segue comunque un avanzamento, fisico e intellettuale: così la lingua del poema diviene nuovamente immediata, e ha inizio il viaggio celeste del protagonista e del lettore. E la circostanza si ripete. Così, ad esempio, Dante esita a "dimandar" la risoluzione di un dubbio durante la conclusione del terzo canto, poiché folgorato dalla luce prodotta dalla guida, "sì che da prima il viso non sofferse" (III.128-130); più avanti, al cospetto delle "migliaia di lucerne" del canto XIII, gli è impossibile sostenere "la lucente sustanza tanto chiara" del corpo glorioso di Cristo (XIII.31-32); giunto, infine, nell'Empireo, egli si trova di nuovo "fasciato di tal velo | del suo fulgor, che nulla [_gli_] appariva" (XXX.51). Insomma, come precisa Parronchi nel suoi _Studi_, Dante allude al fenomeno dell'abbaglio almeno venti volte durante i successivi trentadue canti del _Paradiso_ [@Parronchi].

L'abbaglio, dunque, è un elemento strutturale fondante nella terza cantica; secondo il modello di ascensione presentato dal canto introduttivo, in esso si congiungono un incremento di luminosità, un momento di difficoltà intellettuale e immaginativa, e un simultaneo progresso, fisico e pedagogico, attraverso i cieli del Paradiso. Nella sua accezione intellettuale, questo elemento era già stato adoperato dallo scrittore fiorentino per l'ultimo sonetto della _Vita Nuova_. Nella visione ultramondana che conclude quest'opera giovanile, infatti, il "sospiro" di Dante, superata "la spera" del Primo Mobile, si trova di fronte a "una donna che riceve onore, | e luce sì, che per lo suo splendore | lo peregrino spirito la mira" [@VitaNuova, XXX.11]. Come al principio del _Paradiso_, anche qui l'ascesa celeste è paragonata al moto di un pellegrino spirituale (benché qui si abbia una _processio_, e non un _reditus_, come precisa l'autore nel commento, XXX.5); e come là, anche qui il bagliore emesso dalla figura di Beatrice è tale da sospendere le capacità, sensibili e razionali al contempo, dell'individuo cui appartiene l'afflato di questa contemplazione ultraterrena. La terzina successiva spiega infatti che, quando questo spirito "ridice" al poeta ciò che si "mira" nell'aldilà, egli "no llo'ntend[_e_], sì parla sottile | al cor dolente, che lo fa parlare" (XXX.12). In questo linguaggio enigmatico, tanto "sottile" da non essere comprensibile allo stesso cuore del soggetto lirico, individuiamo il tentativo di formulare un'equivalenza tra uno stile difficile, che nel _Paradiso_ caratterizzerà, per esempio, la similitudine ottica da noi già analizzata, e l'esperienza corporea dell'abbaglio. La prosa corrispondente al componimento chiosa il passaggio proprio alludendo a questo fenomeno.

> Nella quarta dico come elli la vede tale, cioè in tale qualitate, che io no llo posso intendere, cioè a dire che lo mio pensiero sale nella qualità di costei in grado che lo mio intelletto nol può comprendere; con ciò sia cosa che lo nostro intelletto s'abbia a quelle benedette anime sì come l'occhio debole al sole: e ciò lo dice lo Filosofo nel secondo della Metafisica. [@VitaNuova, XXX.6]



--> Anichini --> Sinestesia

--> Silenzio ---> Freccero

--> Fisica e Metafisica --> Grosseteste


1. Legame tra forma linguistica e visione. L'articolo di Anichini; tra visione e impossibilità di una visione. Creazione di una nuova lingua. Sinestesia.

1. Silenzio. Freccero, il bianco su bianco; costante avvicinamento all'ineffabile, senza mai penetrarlo.

1. Tra fisica e metafisica. Grosseteste e la filosofia della visione.

- - -

1. Metafisica della visione e ascensione verso il cielo. La lode come ascensione; come forma linguisitica dell'ascensione. L'enigma.

1. Inebriamento nel convivio. Alhazen e l'idea di dolore.

1. Fisicità. Il corpo di Beatrice.

1. Conclusione - Dante e Giotto a Padova.


