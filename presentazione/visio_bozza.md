#Lo specchio inclinato

L'ascensione verso il cielo della luna, nel primo canto del Paradiso, è introdotta da una coppia di similitudini complementari. Come sappiamo, il poeta e Beatrice si trovano sulla sommità della montagna del Purgatorio quando "la lucerna del mondo" comincia a sorgere lungo l'orizzonte dell'emisfero australe. Una volta che il cielo si è fatto "quasi tutto [...] bianco," Dante nota che Beatrice ha assunto rispetto a esso un'attitudine precisa.

quando Beatrice in sul sinistro fianco  
vidi rivolta e riguardar nel sole:  
aquila sì non li s'affisse unquanco.  

Il gesto della donna di "riguardar nel sole" è paragonato a quello di un'aquila, nella tradizione letteraria del medioevo l'unico animale capace di tollerare la visione abbagliante del corpo luminoso. La corrispondenza tra la circostanza evocata dalla figura retorica e quella descritta dal testo è certa. Potremmo tuttavia notare un'ambiguità nel suo uso particolare: qual è l'esatto criterio per cui la contemplazione di Beatrice risulterebbe addirittura superiore a quella del volatile? A che caratteristica dello sguardo si riferisce il testo quando chiarisce che "aquila sì non li s'affisse unquanco"? Da un lato potremmo intedere questa superiorità come una distinzione quantitativa: Beatrice è in grado di tenere gli occhi fermi nel sole per più tempo rispetto a un'aquila. Ma una seconda interpretazione, meno scontata, potrebbe offrire implicazioni più rilevanti per le terzine successive. La superiorità potrebbe infatti essere qualitativa; l'azione di _affissare_ gli occhi è, nel caso di Beatrice, di per sé più difficile, più rigorosa rispetto a quella dell'aquila, indipendentemente dalla sua durata. La donna ha fermato le proprie pupille nel centro del cerchio infuocato, con un'esattezza di cui mai animale terrestre è stato capace.

Questa seconda interpretazione è, appunto, più rilevante per le terzine successive. In esse Dante diviene egli stesso osservatore, per quanto la similitudine che lo descrive paia potersi in realtà riferire sia al poeta che ai due diversi oggetti della sua osservazione.

E si come secondo raggio suole  
uscir del primo e risalire in suso,  
pur come pelegrin che tornar vuole,  
così de l'atto suo, per li occhi infuso  
ne l'imagine mia, il mio si fece  
e fissi li occhi al sole oltre nostr'uso.  

In questa circostanza l'analogia si fa più densa, meno facilmente ascrivibile al proprio contesto. Ci sono, in effetti, tre elementi della scena descritta a cui il riflesso di questo "secondo raggio," scisso dal "primo" e in apparenza rivolto verso la sua stessa origine, potrebbe assomigliare; si tratta di tre visioni distinte. La prima visione, e la più ovvia, è quella di Dante che osserva Beatrice; "l'atto" della guida, impresso nella "immagine," o "intelligenza formativa" e interiore del poeta, fa sì che egli la imiti. In questo caso il primo raggio è l'aspetto sensibile della donna, che raggiunge la mente di Dante, mentre il secondo raggio, riflesso, è l'atto speculare di Dante che, replicando quanto vede, "torna" figurativamente alla propria sorgente. Al contempo, tuttavia, questa similitudine di luce e riflessi pare evocare anche la visione eseguita da Beatrice stessa, i cui occhi, fermi nel sole, paiono restituire al sole la sua stessa immagine; e dunque anche la successiva visione eseguita da Dante, il quale non fa altro che replicare precisamente il gesto che vede compiere alla donna.

Alla base di questa triplice visione, e della sua corrispondenza con la similitudine precedente, incentrata sull'aquila, è una teoria fisiologica e fisica dell'osservazione umana, che Dante espone in due circostanze, di nuovo complementari, del _Convivio_. La prima è un passaggio del capitolo IX del terzo trattato, in cui l'autore glossa il verso 77 della canzone _Amor che ne la mente mi ragiona_. Le parole della poesia attribuiscono al cielo la proprietà di essere sempre "lucente e chiaro," un'apparente contraddizione rispetto all'evidenza per cui esso è "alcuna volta [...] tenebroso." Il poeta spiega perciò come questa cupezza sia in realtà imputabile all'osservatore e a quanto lo separa dall'oggetto osservato, e non all'oggetto stesso; e tale spiegazione è mediata da alcune considerazioni sull'ottica.

> Queste cose visibili, sì le proprie come le comuni in quanto sono visibili, vengono dentro a l'occhio - non dico le cose, ma le forme loro - per lo mezzo diafano, non realmente ma intenzionalmente, sì quasi come in vetro trasparente. E ne l'acqua ch'è ne la pupilla de l'occhio, questo discorso, che fa la forma visibile per lo mezzo, sì si compie, perché quell'acqua è terminata - quasi come specchio, che è vetro terminato con piombo -, sì che passar più non può, ma quivi, a modo d'una palla, percossa si ferma; sì che la forma, che nel mezzo trasparente non pare, [ne l'acqua pare] lucida e terminata. E questo è quello per che nel vetro piombato la imagine appare, e non in altro. Di questa pupilla lo spirito visivo, che si continua da essa, a la parte del cerebro dinanzi, dov'è la sensibile virtude sì come in principio fontale, subitamente sanza tempo la ripresenta, e così vedemo.

La facoltà visiva dell'uomo è dunque dipendente dalle due caratteristiche accordate alle due diverse componenti qui descritte: il "mezzo diafano" e "l'acqua ch'è ne la pupilla de l'occhio," la quale è "terminata - quasi come specchio, che è vetro terminato con piombo." Così, per mezzo dell'adesione di una superficie trasparente e di una riflettente, le forme sensibili sono trasmessea all'interiorità mentale del soggetto. Si noti come l'esposizione di Dante adoperi la similitudine dello specchio come proprio strumento pedagogico principale: esso è l'unico paragone possibile per la comprensione e per la descrizione di questa capacità sensibile. Ciò spiega perché il raggio riflesso del primo canto del Paradiso possa funzionare come un'analogia per la contemplazione di Beatrice, e non soltanto dell'astro solare: in fondo alla pupilla del poeta vi è uno specchio che restituisce l'apparenza della donna osservata.

Il secondo passaggio sull'ottica nel _Convivio_ introduce invece la modalità con cui questa triplice osservazione è condotta dai soggetti descritti nella scena. Ci troviamo nel capitolo IX del secondo trattato, quando l'autore, glossando il verso 33 della canzone _Voi che 'ntendendo il terzo ciel movete_, ha il compito di illustrare perché, nell'espressione adoperata dall'anima "affannata" per lamentare il momento in cui "li occhi" del poeta furono visti dalla "donna," è implicita una percezione reciproca. 

> E qui si vuol sapere che avvegna che più cose ne l'occhio a un'ora possano venire, veramente quella che viene per retta linea ne la punta de la pupilla, quella veramente si vede, e nella imaginativa si suggella solamente. E questo è però che 'l nervo per lo quale corre lo spirito visivo, è diritto a quella parte; e però veramente l'occhio l'altro occhio non può guardare, sì che esso non sia veduto da lui; ché, si come quello che mira riceve la forma ne la pupilla per retta linea, così per quella medesima linea la sua forma se ne va in quello ch'ello mira: e molte volte, nel drizzare di questa linea, discocca l'arco di colui al quale ogni arme è leggiere. Però quando dico che _tal donna li vide, è tanto a dire quanto che li occhi suoi e li miei si guardaro. (98-99)

La qualità del "riguardar" di Beatrice nel sole, poi imitata da Dante, è superiore a quella dell'aquila proprio per questa ragione: essa disegna una perfetta "retta linea" tra il centro perfetto del cerchio incandescente e la "punta de la pupilla" della donna. Solo questa disposizione permette il suggellarsi del corpo sensibile "nella immaginativa," attraverso "'l nervo per lo quale corre lo spirito visivo": la stessa impressione menzionata nelle terzine che descrivono la registrazione e la replica dell'atto di Beatrice - "per li occhi infuso | ne l'imagine mia."

La continuità tra i due momenti descritti è evidente: Beatrice è posizionata perpendicolarmente a Dante, così che la sua figura "viene per retta linea ne la punta de la pupilla" e nella immaginativa si suggella solamente.

Questa seconda interpretazione, infatti, costituirebbe la giusta premessa per interpretare la similitudine seguente, più problematica. I commentatori hanno solitamente visto nel "secondo raggio" che sarebbe prodotto dal "primo" per "risalire in suso" un generico fenomeno di rifrazione: diretto verso una superficie lucida, indipendentemente dalla sua inclinazione, un raggio di luce tenderebbe sempre a "risalire in suso", verso il sole, confermando la nozione teologica del ritorno del "pelegrin" verso la propria patria celeste. Ma il fenomeno descritto è in realtà tutt'altro che vago: Dante si riferisce qui a una precisa tipologia di rifrazione, la sola che possa provocare un ritorno perfetto del raggio verso la propria origine: quella prodotta da un corpo lucido posizionato in modo perfettamente perpendicolare alla sorgente luminosa. Come spiega Parronchi nel primo capitolo dei sui "Studi," Dante sta parafrasando un passaggio di Bacone: questa accezione chiarisce sia la modalità di visione del poeta che quella della donna osservata. Dante si posiziona perpendicolarmente rispetto a Beatrice, ed è la visione di questo "atto" a tornare a lui perfettamente, producendo un'imitazione del gesto. Al contempo, Beatrice sta osservando il sole in questo modo, perfettamente perpendicolare a esso, così che questa sarà l'osservazione praticata anche da Dante.

- - -

Vogliamo suggerire che questa terzietà è la componente sostanziale della lingua dantesca nella cantica; questa lente inclinata è l'equivalente della retorica mediata - terza - di Dante nel Paradiso.

Questa impossibilità di sostenere la visione celeste sia analoga agli _specula_ ed _enigmata_ che, in Paolo, sarebbero stati il mezzo utile ad avvicinarci a Dio. L'idea di "tropo o [...] similitudine oscura

- - -

Dante tuttavia non riesce a sostenere quest'ordine di visione, e lo specchio del suo occhio interiore si deve per necessità inclinare altrove. Così che l'immagine si trasforma nuovamente.

Io nol soffersi molto, né si poco,
ch'io nol vedessi sfavillar dintorno,
com' ferro che bogliente esce del foco;
e di sùbito parve giorno a giorno
essere aggiunto come quei che puote
avesse il ciel d'un altro sole addorno.
Beatrice tutta ne l'etterne rote
fissa con li occhi stava, e in lei
le luci fissi, di la sù rimote.
Nel suo aspetto tal dentro mi fei,
qual si fé Glauco nel gustar de l'erba
che 'l fé consorto in mar de li altri dèi.
Trasumanar significar _per verba_
non si poria: però l'essemplo basti
a cui esperïenza grazia serba.

Voglio suggerire, perciò, che implicito in questa seconda visione sia il concetto della triangolazione della luce permessa da una distinta disposizione dello specchio interiore; Beatrice in questo caso funziona come uno specchio anch'ella, ma uno specchio distinto.

- - -

L'ornatus difficilis proprio del tragico è anche detto _ars pingendi_, l'arte di abbellire, di colorare il testo. Nella dizione latina è implicito un paragone con la pittura. Nel canto XI del Purgatorio Dante incontra Oderisi, "l'onor d'Agobbio e l'onor di quell'arte ch'alluminar chiamata è in Parisi?" Questo illuminatore paragona l'arte di Guido Guinizzelli e Guido Cavalcanti a quella di Cimabue e di Giotto. Dante poté incontrare Giotto a Padova. A Padova Giotto cominciò ad applicare tecniche prospettiche alla propria arte.
