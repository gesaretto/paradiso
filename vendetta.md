#Vendetta nel diritto romano

##Actiònes vindìctam spiràntes [Azioni con funzione di vendetta]

Azioni intrasmissibili dal lato attivo. L’intrasmissibilità attiva, originariamente regola generale, si trasformò progressivamente, a seguito di una graduale elaborazione giurisprudenziale, in carattere peculiare di poche azioni, civili e pretorie, nelle quali più spiccata si presentava la funzione di vendetta [vedi actio iniuriàrum, actio sepùlchri violàti].

##Àctio iniuriàrum [Azione in materia di offese ingiuste]

Espressione adoperata per ricomprendere tutte le azioni pretorie [vedi actio honorària] accordate nei vari casi di iniùria [vedi].
A seguito dell’esperimento di detta azione, il giudice, ove ravvisasse la fondatezza della pretesa dell’attore, fissava l’ammontare della condanna in via equitativa, ossia secondo quàntum æquum et bònum vidèbitur.

##Iniùria

L’(—) è qualsiasi azione in contrasto col diritto.
In epoca arcaica qualsiasi lesione od offesa arrecata ad un gruppo familiare determinava la violenta reazione del gruppo stesso; l’esigenza di ripristinare l’equilibrio nei rapporti sociali era limitata unicamente dal principio, morale e religioso, della proporzionalità tra azione difensiva e offesa (tàlio [vedi]).
Solo in seguito, la legge delle XII Tavole [vedi lex XII Tabulàrum], nel disciplinare il delitto di (—) arginò la reazione privata.
La legge delle XII Tavole disciplinò, in particolare, tre casi di (—):
— il mèmbrum rùptum, che consisteva nell’inutilizzazione o nell’amputazione di un arto o di un organo; per esso era comminato il taglione se non si raggiungeva un accordo amichevole;
— l’os fractum, che consisteva nella rottura di un osso; per esso era previsto il pagamento di una somma di danaro, che era di 300 assi se offeso era un uomo libero e 150 se era uno schiavo;
— le iniuriæ pure e semplici, consistenti in qualsiasi altra lesione di minore portata, per le quali era previsto il pagamento di 25 assi.
In seguito, tale disciplina si rivelò inadeguata soprattutto perché l’ammontare della pena era fisso a fronte delle diverse offese realizzabili in concreto e l’entità della stessa era ormai divenuta irrisoria.

[...]

##Tàlio [Taglione]

Principio generale che sanciva, nel periodo precedente l’emanazione della lex XII Tabularium [vedi - (451-450 a.C.)], l’esigenza di proporzionare, anche allo scopo di evitare vendette, la reazione all’azione offensiva ricevuta. Nella legge delle XII Tavole, tuttavia, il (—) era ancora previsto per il caso di membrum ruptum [vedi] e consisteva nel cagionare al soggetto responsabile una pari lesione da parte di esponenti del clan gentilizio della vittima, salva la possibilità di un accordo per il riscatto in denaro del colpevole.

##Mèmbrum rùptum [Mutilazione]

Uno dei tipi di iniuria [vedi] disciplinati dalle XII Tavole [vedi lex XII Tabulàrum]. Consisteva nella gravissima diminuzione dell’integrità fisica di un soggetto, a seguito dell’asportazione o della causata perpetua inabilità di un arto. Per tale tipo di reato era prevista la legge del taglione, ma le parti potevano anche addivenire ad un accordo risarcitorio (“si membrum rupsit, ni cum eo pacit, talio esto”). 

##Vindicta

Nella fase “in iure” della “actio sacramenti in rem” [vedi] era la festuca ["pagliuzza"] con cui ciascuna delle parti, toccando l’oggetto conteso in segno di dominio pronunciava la solenne dichiarazione di esserne il padrone (“vindicatio”).

##Rèi vindicàtio [Azione di rivendica; cfr. art. 948 c.c.]

Azione a tutela della proprietà, esperibile dal proprietario contro chi possedesse illegittimamente la cosa, al fine di ottenerne la restituzione.
Il relativo processo fu soggetto a varie trasformazioni nel corso delle diverse epoche storiche:
— nel diritto arcaico, esso si svolgeva nella forma della lègis àctio sacramènti in rem [vedi]. In essa non si distinguevano attore e convenuto: entrambi i soggetti affermavano la proprietà della cosa, pronunciando la formula solenne e promettendo di versare alla cassa pubblica una somma di danaro (sacramentum) in caso di soccombenza. Il giudice decideva quale fosse il sacramentum iustum, risolvendo implicitamente, in tal modo, il giudizio sulla proprietà;
— nella età classica, il processo aveva luogo con la procedura della legis actio per iudicis postulationem, ove chi affermava di essere proprietario faceva promettere a chi possedeva la cosa il pagamento di una somma in danaro (sponsio præiudicialis) [vedi sponsio] qualora fosse risultato soccombente nel successivo giudizio.
Il dominus in seguito citava in ius la controparte, esercitando la legis actio per iudicis postulationem;
— nel sistema formulare, ebbe maggior diffusione il procedimento della formula petitòria: senza che vi fosse bisogno di una preventiva sponsio del convenuto, l’attore agiva in giudizio affermando di essere proprietario della cosa, chiedendone la restituzione.
Il procedimento si semplificava: convenuto era il possessore, attore chi non possedeva ed affermava di essere proprietario.
Instaurata la lite, se il convenuto non restituiva spontaneamente la res litigiosa (cosa oggetto della lite), il giudice procedeva alla lìtis æstimàtio [vedi].
Il convenuto soccombente doveva restituire la cosa cum sua causa, ossia: se possessore di buona fede, doveva restituire i frutti percepiti dopo la litis contestàtio [vedi], mentre, se di mala fede, doveva restituire anche quelli percepiti ante litem contestàtam, ossia sin dalla immissione nel possesso.

#Etimologia del termine

###DELI - Cortelazzo-Zoli
__vendicare__ _v. tr._ 'far scontare un torto, un'ingiustizia, un delitto, arrecando volontariamente un danno più o meno grave all'offensore' (1300 ca., Bartolomeo da San Concordio e Dante, nel quale "compare solo in poesia, alternandosi con il gallicismo _vengiare_ senza apprezzabili differenze di significato" [...] __vendéttà__, _s.f._ 'atto, effetto del vendicare o del vendicarsi' (1300 ca., Bartolomeo da San Concordio e _Fiore_ [...]), 'castigo' (av. 1321, Dante [...])  
Lat. _vindicare_ 'fare la funzione del vendicatore (_vindice_(_m_) di formazione non molto chiara). Ne derivò nel lat. tardo della Chiesa, _vindicatore_(_m_) adatto a tradurre il gr. _ekdiketes_. Come _vindicare_ anche il der. _vindicta_(_m_) apparteneva al ling. giur. rom. con sensi lontani da quello secondario, che prevalse in it.

###Glossario degli antichi volgari italiani - Colussi
_Riflessioni sulla semantica di_ vendetta - [...] nell'italiano moderno, prevale il senso (generico) di "azione, in seguito a offesa, di rivalsa/ritorsione/risarcimento". Questo senso esiste anche in antico, ma non prevale ancora sul senso tecnico di "giustizia punitiva, punizione". Basta pensare ad alcuni luoghi della _Commedia_. Orbene, accanto a questa vendetta di marca "romana", esiste anche una vendetta di marca "germanica" (e vari esempi sopra trascritti erano [...] portatori della semantica "germanica"). [...] Questo "droit/devoir de vengeance appartenant aux parents d'une victime" è portato in antico francese dal germanesimo _faide_; vocabolo scomparso in Francia, ma sopravvissuto o rinato in altre lingue [...]
